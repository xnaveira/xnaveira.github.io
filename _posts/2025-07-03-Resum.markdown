---
tags: [Phandelver]
---

# 03-07-2025

## **Capítol: Foc i pedra a la cambra de Dumathoin**

Les columnes grises s’alcen imponents dins la sala, com sentinelles muts davant l’estàtua colossal de **Dumathoin**, el guardià dels secrets. Els seus ulls, dues maragdes encastades, brillen amb una llum espectral que il·lumina el combat que esclata sota el seu rostre serè. Teranyines grises pengen dels arcs i del sostre, com un vel mortuori que embolcalla el temple profanat. Entre aquestes fibres enganxoses, el caos ha esclatat: aranyes gegants salten de les ombres, bugbears armats rugeixen, i la sang —roja i negra— tenyeix el terra de pedra. L’enemic s’aferra a la desesperació, però els herois no retrocedeixen. No ara. No aquí.

**Oreeo** s’obre pas entre les teranyines a cop d’espasa curta, cridant cap a l’altra banda de la sala: “Acaba amb tots, bàrbar\!”. El combat ha esclatat de nou a la cambra de l’estàtua, amb criatures aràcnides baixant del sostre i bugbears defensant el centre de la sala. Les columnes s’alcen com gegants muts al voltant dels combatents, mentre les ombres es mouen al ritme frenètic de la batalla.

Una aranya escup teranyina contra **Tharion**, que s’ajup i esquiva la substància viscosa. Ell s’alça i fa aparèixer un raig d’energia que impacta l’abdomen tou de la criatura. Una altra aranya li llança un mossec, però erra el seu atac.

Al centre de la sala, sota els ulls maragda de l’estàtua, un bugbear fereix **Vesnot**, que agafa la destral amb les dues mans i decapita el seu enemic. El cap surt rodolant. El company del caigut, aterrit, és incapaç de tocar el poderós mig-orc.

![VesnotDecapitador](/assets/VesnotDecapitador.png)

Una nova aranya, a l’est de la cambra, baixa del sostre i intenta mossegar **Wimuss**, que esquiva l’atac i respon tallant una pota de l’aràcnid. Un raig de sang negra embruta la barba del guerrer.

Una de les aranyes manté la mirada en el bard, que s’està alliberant de les teranyines, i el torna a atrapar amb un nou filat enganxós.

Una de les criatures que atacava el tiefling baixa a terra i mossega el braç del bàrbar. Per sort, la robustesa del mig-orc el protegeix del verí. Es regira i contraataca, fent-li una ferida profunda al tòrax. L’últim bugbear encara en peu intenta aprofitar per atacar el bàrbar però falla novament.

Al costat del passadís de sortida, una aranya s’entossudeix a atrapar en **Tharion**, que roda per terra i esquiva el perill. Fa aparèixer un altre raig d’energia però, a causa del desequilibri, l’atac es perd entre les ombres de la sala.

El mig-elf aprofita una obertura en les defenses del seu adversari i travessa el cap de l’aranya amb l’espasa.

El bard torna a tallar les teranyines, però la criatura que ja baixava el mossega i el deixa inconscient, ferit de mort. L’aràcnid s’acosta al següent objectiu, però aquesta vegada es troba davant del gran guerrer **Wimuss**. Aquest esquiva l’atac i contraataca amb dos cops ràpids, secciona una pota i enfonsa l’espasa fins a l’empunyadura, quedant cobert de sang negra i espessa.

L’aranya que vol acorralar el bàrbar ataca sense èxit. Ha deixat desprotegit el flanc, i el tiefling l’aprofita per socarrimar-la amb un nou raig màgic. La darrera criatura baixa del sostre per mossegar el bruixot, que aconsegueix esmunyir-se esquivant l’atac a temps.

**Vesnot**, encarat al darrer bugbear, fa un moviment àgil amb la destral i l’abat. Mentre en **Tharion** convoca un darrer raig i acaba amb l’última aranya.

El silenci cau damunt la cambra de l’estàtua.

El mig-orc estabilitza el bard, que desperta i aplica conjurs curatius a ell i als seus companys. Tot seguit, **Vesnot** s’enfila a l’estàtua i extreu una maragda amb el ganivet, i després la segona. A l’instant, un soroll greu ressona i tres columnes s’esquerden i s’esfondren. **Wimuss** i **Oreeo** aconsegueixen esquivar part de les runes, però un bloc de pedra colpeja el tiefling, deixant-lo greument ferit.

El porten fins al passadís, allunyats del perill, i l’estiren amb compte a la terra freda de pedra. El mig-orc s’agenolla al seu costat i torna a intervenir. Amb les celles arrufades i la mandíbula tensa, examina la ferida del tiefling. Té un bon cop al cap, d’on raja una hemorràgia lenta però constant. Sense perdre el temps, el bàrbar arrenca un bocí de la seva pròpia roba i, amb dits més hàbils del que caldria esperar d’un gegant com ell, improvisa un embenat. Pressiona amb força i manté la ferida tancada fins que el sagnat cedeix.

Durant uns segons, cap dels altres no diu res.

Les mirades recauen en ell: acusadores, carregades de silenci. El record de l’esfondrament encara és present als ulls de tots. La sala del temple s’ha enfonsat, les columnes han cedit, i tot per l’ambició o la temeritat d’endur-se aquelles maragdes dels ulls de la deïtat enana. L’eco d’aquell gest encara ressona a l’aire viciat de la mina.

El mig-orc abaixa la vista. La seva força ha salvat vides més d’una vegada, però aquesta vegada ha estat a punt de destruir-ho tot. Se sent ridícul, massa gran per moure’s amb seny, massa impulsiu per pensar abans d’actuar. No diu res.

Al costat, el cos del tiefling ferit s’immobilitza, però el seu pit ja s’aixeca amb un ritme més constant. Està fora de perill.

Encara hi ha massa incertesa, massa preguntes sense resposta. Però en aquell moment, el bàrbar respira a fons. Ha fet el que ha pogut. Potser no ho ha arreglat tot, però almenys això… això sí.

Davant seu hi ha una porta. **Vesnot** s’hi apropa en silenci, amb el cor accelerat i la destral a punt. Es recolza contra la paret, escolta. Hi ha veus a dins —una d’aguda, freda, amenaçant— i una altra entre ofegada i suplicant. Amb una mà gira amb lentitud el pom i obre la porta amb sigil, deixant una escletxa per mirar a dins.

El que veu li glaça la sang.

Al centre de la cambra, il·luminat per la llum tremolosa d’unes torxes, hi ha un **drow** vestit amb robes negres com la nit, **l’Aranya Negra**, el malxinat **Nezzra**. Al seu rostre hi brilla una crueltat calculada. Té el **Gundren Rockseeker** collat contra una columna mig esfondrada, l’agafa pel coll amb una mà mentre amb l’altra li pressiona una daga corba contra la galta. El nan tremola, incapaç de moure’s, amb les botes arrossegant pols i sang.

A terra, a pocs peus d’ells, hi jeu un altre nan: **Nundro**. Està estès bocaterrosa, inert. No es mou. El seu tors s’aixeca lleugerament —encara respira— però roman inconscient, desprotegit.

—Una paraula més —xiuxiueja el **drow** amb la fulla a punt de tallar— i no en quedarà ni un. Què voleu?

**Vesnot** tanca la mandíbula, sent com li cruixeixen les dents. Té la mà tensa sobre l’empunyadura de l’arma, a punt per actuar. Sap que només té un instant per decidir: un pas en fals i el seu amic mor.

—Que tornis a la cova d’on has sortit, mala bèstia —respon el bàrbar—. Deixa els nans i no tornis més.

El **drow** somriu fredament i recita unes paraules en un murmuri feixuc, mentre els seus ulls brillen amb un foc lilós.

—Em sembla que no m’heu entès: vosaltres heu de marxar…

El to és més que una ordre; és un encanteri. La màgia encega momentàniament el mig-orc, que es gira cap als seus companys, confús.

—Hem de marxar —diu, amb una veu esmorteïda, gairebé hipnòtica.

Els altres es miren, desconcertats. Què li passa? Per què es retira?

El tiefling abaixa el cap, aparentment vençut… però mentre **l’Aranya Negra** riu per sota el nas, ell fa un pas subtil cap a l’interior, amagant la mà tremolosa darrere el mantell. Tot el seu cos crema, no de por, sinó d’indignació. Mira fixament el **drow**. El cor li batega com un tambor de guerra. L’aire s’omple d’electricitat.

Amb una súbita embranzida, **Tharion** s’alça. Una energia violàcia, crepitant, esclata entre els seus dits. El raig màgic travessa la sala en una fracció de segon i impacta directament al pit del **drow**. El crit és asfixiat, sorprès, agònic. El cos de **Nezzra** cau com una nina de drap.

L’enemic final ha estat vençut.

![TharionKiller](/assets/TharionKiller.jpg)

**Gundren** els agraeix sincerament haver-lo salvat, amb els ulls humits en veure que el seu germà encara és viu. S’agenolla al seu costat, tremolant, mentre **Oreeo** li pren el pols i, amb mans fermes, li fa un embenat ràpid i li ajusta el coll amb una posició més segura. Els seus coneixements de medicina li permeten estabilitzar-lo.

—Gràcies… —xiuxiueja **Gundren**, colpit—. Gràcies per no abandonar-lo…

L’abraça fort, amb una emoció continguda que es desborda en silenci. El seu germà és viu. Ferit, però viu. I per uns instants, res més no importa.

**Oreeo** vol saber què va passar exactament. El nan, encara adolorit, explica amb veu greu que el van capturar els bugbears enmig de l’enfrontament, separant-lo de la resta i arrossegant-lo fins a aquella sala.

Mentrestant, **Vesnot** inspecciona el cos inert del **drow**. D’entre les túniques fosques, extreu una vara de fusta negra que irradia una estranya energia, una clau metàl·lica en forma d’enclusa en miniatura i una petita ampolla amb un líquid iridescent. A més, hi troben un bon botí: 190 monedes d’electre, 130 d’or, 15 de platí, nou gemmes modestes —cadascuna d’un valor estimat de 10 monedes d’or— i una gerra d’electre finament treballada, que podria valer almenys un centenar d’or.

Amb **l’Aranya Negra** derrotada i els germans **Rockseeker** alliberats, els herois es retiren a una de les cambres segures. Hi fan un descans llarg, fent torns de guàrdia i vigilant els nans, decidits a no abaixar la guàrdia. Encara queda molt per descobrir en la foscor de la cova... però aquella nit, almenys, poden respirar amb un bri de pau.

---

**Botí**:

- 2 Anells de platí valorats en 75 monedes d'or cadascú.
- 9 pedres precioses valorades en 10 monedes d'or cadascuna.
- 1 gerra feta d'electrum valorada en 100 monedes d'or.
- Una vara màgica
- Clau en forma d'enclusa

- **Vesnot**: 33 monedes d'or, 47 monedes d'electrum, 3 monedes de plata, Poció de curació (_2D4+2_)
- **Wimuss**: 32 monedes d'or, 49 monedes d'electrum, 3 monedes de plata
- **Tharion**: 33 monedes d'or, 47 monedes d'electrum, 3 monedes de plata
- **Oreeo** : 32 monedes d'or, 47 monedes d'electrum, 6 monedes de plata

**Encàrrecs**:

1. **Acompanyar en Gundren a la cova de l'Eco** \- En **Gundren** ens contracta per acompanyar-lo a trobar els seus germans a la _cova de l'Eco_.
2. **Eliminació de Vara de Vidre** \- Eliminar el líder de la Marca Vermella, Vara de Vidre, per ordre de Halia Thornton, a canvi d’una recompensa. El poden trobar a la mansió Tresendar. 120 monedes d’or (+ 1 moneda d’or per bandit mort, n'hem matat 13)
3. **Netejar d’enemics el castell de Cragmaw** \- Falta cobrar la recompensa 500 monedes d’or + 50 monedes d'or per tornar l'espasa del **Sildar**.

**Misteris**

- **Lord Albrek** és en *Vara de Cristall*. Però a quin mapa es referia l'emisor (*Aranya negra?*) d'aquella carta? Quan van rescatar en Sildar, els va explicar que **Clark** tenia ordres de l’*Aranya Negra* per atrapar en **Gundren** i que li havien pres el mapa de la _Cova de l’Eco_. Es refereixen a aquest mapa?
- On s'amaga en **Iarno Albrek**?
- Hi serà la llegendària maça _Lightbringer_ a la _Cova de l'Eco_?

## XP

```
Jordi:  225 xp
Bernat: 200 xp
Paco:   200 xp
Jaume:  200 xp
```
