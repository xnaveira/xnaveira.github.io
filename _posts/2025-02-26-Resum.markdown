---
tags: [Phandelver]
---

# 26-02-2025

## **Capítol: Ullalverinós**

Des de la plaça, la torre sobre el turó s'alçava com un sentinella oblidat pel temps. La seva estructura es mantenia ferma, tot i que el sostre, mig esfondrat, revelava el pas inexorable dels anys. A mesura que els aventurers s'hi acostaven, un silenci sobrenatural els embolcallava, i una fortor acre planava en l'aire, fent-los arrufar el nas.

Un annex a la torre, una caseta de pedra amb una porta de fusta gastada pel temps, es perfilava a la seva dreta. Al camí, dos cadàvers d’aranyes gegants jeien immòbils, amb evidents senyals de lluita. Les seves potes encongides eren la darrera empremta del combat que hi havia tingut lloc.

Amb precaució, **Vesnot** donà una empenta a **Wimuss** per fer-lo entrar a l’habitació, però aquest es resistí, fent que, enmig d’una breu picabaralla, el bard **Oreeo** decidís avançar amb determinació. L’estança estava plena de teranyines, mobles corcats i una gruixuda capa de pols, però res de valor semblava destacar-hi. Només una única porta cridava l’atenció.

**Wimuss** s'hi aproximà i, a mesura que l’obria, la pudor de sofre esdevingué encara més intensa. A l’altra banda, una figura immensa començava a aixecar-se. Els ulls esbatanats dels aventurers contemplaren, amb una mescla de terror i fascinació, un drac verd que desplegava les ales.

“Qui s’atreveix a pertorbar el son del gran i poderós **UllalVerinós**?” bramà la bèstia.

El bard va recordar les seves lliçons sobre dracs: **UllalVerinós** era un drac jove, i com a tal, era perillós però no invencible. Conegut pel seu alè tòxic, podia esdevenir un enemic letal si no jugaven bé les seves cartes.

El mig-orc **Vesnot**, en un intent de guanyar temps, parlà amb veu ferma: “Oh poderós **UllalVerinós**, hem vingut a trobar-vos. El meu company bard us ho explicarà.”

**Oreeo**, sense perdre la seva proverbial desimboltura, s’avançà i amb una reverència teatral digué: “Oh poderós drac, els teus adoradors ens han enviat a veure’t. És normal que el nostre amic mig-orc estigui nerviós davant una majestat tan imponent\!”

El drac va deixar escapar un esbufec sorollós, inflant el pit amb supèrbia. “Algú que sap reconèixer el meu poder... Què porteu per engrandir el meu tresor?”

“Portem un present digne de la vostra grandesa.” Oreeo obrí la mà per mostrar un collaret de maragdes. **UllalVerinós** apropà el musell, inspeccionant-lo amb interès.

“Deixa’l al meu tresor.” Assenyalà un cofre ple de monedes, calzes luxosos i un parell de pergamins enrotllats.

Amb cautela, Oreeo avançà i deixà el collaret, però en girar-se, invocà un poderós **Thunderwave**. L'ona de força esclatà amb un tro ensordidor, fent que el drac trontollés.

El combat començava.

**Vesnot** bramà un crit de guerra, escut i espasa en mà, i s’hi llançà amb fúria. El cop va rebotar contra les escates blindades del drac. **Wimuss** esgrimí la seva destral amb dos cops ràpids: el primer va obrir una profunda esquerda a la pell de la bèstia, el segon va ser esquivat per la seva agilitat. **Oreeo** entonà una melodia discordant que perforà les oïdes del drac, fent-lo retrunyir de dolor.

**UllalVerinós**, furiós, inspirà profundament i exhalà un núvol verd fètid. El gas verinós cobrí la sala, i els aventurers sentiren com el verí se’ls filtrava a la sang. **Oreeo** caigué inconscient al terra, mentre la resta aconseguia mantenir-se dempeus, malgrat el dolor.

**Tharion** reaccionà ràpid, invocant una bola de foc que cremà lleugerament el drac, per després tornar-se invisible. Amb la seva desaparició, aprofità per prendre una poció de curació.

El drac, encara rabiós, intentà exhalar més verí, però no pogué. Enfadat, es llençà sobre els aventurers amb urpes i ullals. **Wimuss** va esquivar dues mossegades per poc, però el tercer atac el va colpejar de ple, deixant-lo inconscient.

**Vesnot**, veient que la situació es tornava desesperada, optà per la retirada. Es llançà cap a la sortida mentre **UllalVerinós** el perseguia, tot bramant: “No fugiu, covards\!”

El drac el sobrevolà i li cridà: “No veus que et veig, orc? Sotmet-te al meu poder o paga les conseqüències\!”

![photo_2025-02-27_00-29-30](https://github.com/user-attachments/assets/c4a61f68-c009-4136-87d3-aa927a24bd81)

Però **Vesnot**, en lloc d’enfrontar-se a la bèstia, arribà fins a **Reidoth**, el druida, i li explicà el que havia passat. **Reidoth**, amb un gest serè, invocà una papallona nocturna que sortí volant, confonent el drac. Des de la distància, el rugit **d’UllalVerinós** ressonà: “Encara que es puguin teletransportar a *Cragmaw*, els trobaré\!”

“Hem guanyat una mica de temps.” **Reidoth** assenyalà un carretó al jardí. “Aprofita’l. Busca els teus companys.”

**Vesnot** i **Tharion** tornaren a la torre, recuperaren els companys inconscients, el cofre i una destral antiga gravada amb runes nans. Amb el cor encara accelerat per la batalla, retornaren cap a casa.

El druida atengué els ferits, assegurant-se que, almenys per aquella nit, **UllalVerinós** no reclamaria més vides.

---

**Botí**:

1. Collaret de maragdes de la família **Dendrar**
2. Vella destral (battle axe) amb unes runes en idioma nan
3. Cofre del tresor de l'**Ullalverinós**

**Encàrrecs**:

1. **Rescatar en Gundren** \- Capturat per l'_Aranya Negra_, pensem que està presoner al castell de _Cragmaw_. Els seus germans ls seus germans, **Nundro** i **Tharden**, estan acampats a les afores del poble. En **Elmar**, propietari de provisions _Barthern_ els va avisar de la desaparició d'en **Gundren**.
2. **Eliminació de Vara de Vidre** \- Eliminar el líder de la Marca Vermella, Vara de Vidre, per ordre de Halia Thornton, a canvi d’una recompensa. El poden trobar a la mansió Tresendar. 120 monedes d’or (+ 1 moneda d’or per bandit mort, n'hem matat 13)  
3. **Netejar d’enemics el castell de Cragmaw** \- 500 monedes d’or
4. **Thundertree** \- Per petició d'en **Reidoth**, matar el drac verd que hi ha a la regió

**Misteris**

- A la cova dels orcs no hi havia acumulació de riqueses, en canvi els orcs que vam eliminar pel camí tenien 150 monedes d'or. On enviava, el clan _Horuk_, el botí que aconseguia? per a qui treballaven?
- **Lord Albrek** és en *Vara de Cristall*. Però a quin mapa es referia l'emisor (*Aranya negra?*) d'aquella carta? Quan van rescatar en Sildar, els va explicar que **Clark** tenia ordres de l’*Aranya Negra* per atrapar en **Gundren** i que li havien pres el mapa de la _Cova de l’Eco_. Es refereixen a aquest mapa?
- On s'amaga en **Iarno Albrek**?
- On està el castell de _Cragmaw_, en **Yemick** els va dir que estava més enllà de _Phandalin_, cap al nord, enmig del bosc. Pensem que el druida **Reidoth** ens pot ajudar.
- S'amaga quelcom en el llibre del nan **Umon**?

## XP

```
Jordi:  150 xp
Bernat: 125 xp
Paco:   125 xp
Jaume:  0 xp
```
