---
tags: [Phandelver]
---

# 27-05-2025

## **Capítol: L’olor de la mort**

Els aventurers creuen el llindar de la nova sala amb els passos continguts, el cor tensat pel silenci opressiu de la cova. En **Vesnot**, encapçalant la formació, sent uns sorolls a la zona sud-oest. Són moviments humits, com de criatures que arrosseguen el cos per la pedra.

En **Oreeo** retrocedeix dos passos i, posant les mans sobre les espatlles d’en **Wimuss**, xiuxiueja unes paraules plenes de fe. Una llum càlida i blanca s’escampa entre els seus dits i penetra la carn ferida del guerrer. Aquest, encara amb dolor al pit, es pren una poció de vidre verdós i nota com l’escalfor li retorna a les extremitats.

El bàrbar es desplaça sigilosament, treu l’escut i continua endavant, seguint el rastre d’aquells sons. Al centre de la sala, troba el cos inert d’un nan, mig devorat, la barba empastifada de sang seca. Els altres el segueixen. **Tharion** s’acosta i, amb un gest de la mà, deixa anar un eco sobrenatural des del cadàver. Una veu espectral brolla d’entre les costelles obertes —un lament breu, no humà.

L’efecte és immediat.

Dues figures es desplacen entre les ombres: ghouls, amb els ulls blaus com el glaç i les dents llargues i esmolades. S’acosten al cos, olfatejant-lo amb avidesa.

En **Vesnot**, ràpid com un llamp, dispara amb la ballesta i encerta un d’ells al pit. La bèstia udola i es gira cap al bàrbar, amb els ulls injectats de fam. El bard, intentant sumar-se a la defensa, tensa l’arc, però la corda es trenca i li fueteja el palmell. Es retira adolorit, estrenyent la mà enrabiat.

Wimuss fa un pas cap a la banda contrària i dispara un virot que es perd a la foscor. Al seu costat, el bruixot invoca un raig d’energia crepitant que il·lumina la sala com un llampec, però apunta massa alt.

Sense dubtar, el mig-orc s’abraona sobre el ghoul ferit i li secciona el cap d’un sol cop, esquitxant sang negra damunt les lloses.

Un segon ghoul es llança sobre **Tharion** i l’esgarrapa. La ferida s’infla de sang… que, tocant terra, esclata en una flamarada màgica que envolta la criatura i la fa recular xisclant. El bruixot recita noves paraules i invoca un nou raig que impacta de ple, travessant-li el ventre.

![Tharion ghoul](/assets/Tharion_ghoul.png)

Els ghouls es dispersen per la sala. **Wimuss** es troba cara a cara amb un d’ells: s’intercanvien cops d’espasa i urpes, sense que cap aconsegueixi dominar l’altre. Dues de les criatures ataquen el bàrbar, però no aconsegueixen travessar la seva defensa. L’escut rep un parell d’impactes que ressonen com un tambor de guerra.

**Tharion** crida una paraula antiga i flames salvatges brollen de les seves mans, cobrint els tres enemics més pròxims. Un d’ells cau calcinat, amb els crits encara ressonant a la cova.

A l’altre costat, dos ghouls assalten en **Vesnot** i el fereixen lleugerament a l’avantbraç. El guerrer mig-elf, reaccionant amb rapidesa, s’esmuny entre dues figures com si dansés i, amb una estocada neta, atravessa el coll d’un enemic. El cos cau sense un so.

L’espai guanyat permet al bard recuperar posicions i assestar una estocada que fa grinyolar el monstre davant seu.

Un crit de guerra trenca l’aire. El bàrbar, amb la destral alçada, amputa el braç del seu adversari i, embogit de fúria, el fa recular. Un altre ghoul s’hi acosta, però les seves urpes només fan saltar guspires contra el seu escut.

**Wimuss** es llança amb les dues mans sobre la seva espasa i la clava amb força al tors podrit d’un ghoul, enfonsant-la fins al puny.

El mig-orc es defensa amb precisió, refusant mossegades i urpades, fins que un nou cop de destral li esclafa el crani a un dels oponents.

**Tharion** avança i dispara un altre esclat d’energia màgica. L’impacte fa explotar el tors d’un enemic, projectant les costelles contra la paret.

Només en queda un.

El bard el fereix a l’esquena. **Wimuss** hi arriba per l’altre flanc i l’hostiga sense pietat. Acorralat, el ghoul fa un últim intent de fugir… però es gira i troba la destral d’en **Vesnot** volant cap al seu rostre. L’impacte al front és brutal. El negròfag cau mort.

La sala queda en silenci, només trencat pels batecs accelerats dels herois.

Avancen pels passadissos, buscant el camí de retorn. Al tombar una cantonada, **Wimuss** frena en sec: una gelatina ocre serpenteja cap a ells, lenta però imparable.

—Correu\! —crida algú.

Mentre els altres s’aparten, **Tharion** planta els peus al terra i deixa anar un nou esclat d’energia. El raig crema un tros de la massa gelatinosa.

Inspirat, **Wimuss** dispara una nova fletxa… però l’errada és humiliant.

En **Vesnot**, arma en mà, s’hi acosta i li descarrega un cop directe que li arrenca una part del cos amorf. **Oreeo** dispara una nova fletxa que s’enfonsa a dins. I finalment, **Tharion** remata la criatura amb un esclat violent de màgia. La gelatina es desfà en una bassa pudent i groguenca.

Després de creuar el llac subterrani, el grup es reorganitza en silenci. Només el degoteig distant i el cruixit de l’aigua contra la roca acompanya el seu avanç. Entre aquestes ombres, en **Wimuss**, amb els ulls en alerta i el cor encara bategant amb la força del recent combat, s’atura en sec. Al terra, gairebé imperceptibles sobre la pedra mullada, hi ha unes petjades: mitjanament recents, de pas lleuger… i apunten cap al nord.

—Per aquí —murmura, assenyalant amb la punta de l’espasa.

Avancen cauts, amb les espatlles lleugerament encorbades com animals de caça. A la dreta, el so de l’aigua s’intensifica: un rierol subterrani corre ocult rere les parets. A l’esquerra, en canvi, la roca calla. Només silenci. I fred.

De sobte, en **Oreeo** s’atura i aguanta la respiració. Al fons del passadís, allà on la llum màgica s’esvaeix, hi ha una figura. Prima, nerviosa, vestida amb robes fosques. Té els cabells blancs lligats enrere i els trets afilats d’un elfo... o més aviat d’un drow. Està d’esquena, vigilant el que sembla un penyasegat que s’obre a una cambra inferior.

A baix, a la llum vacil·lant de torxes, es veuen dos bugbears treballant a cop de pala i pic. Sembla una excavació. Al marge del riu, un tercer vigila, amb els braços creuats i un aire d’avorriment.

En **Vesnot** no diu res. S’ajup, es fon amb les ombres, i s’esmuny com una fera. Un instant després, el drow és atrapat per la força brutal del mig-orc, que li cobreix la boca i l’arrossega enrere, cap a l’obscuritat del passadís.

—On és el nan? —esbufega la bèstia, estrenyent-li el coll amb la mà lliure.

—No... no sé res! Només em van fer venir per desenterrar un tresor a la sala del costat!

Una bufetada li gira el cap, fent-lo sagnar del llavi. La veu d’en Vesnot és un tro esmorteït:

—Quants sou? Qui mana aquí? Què busqueu?

—No em mateu, siusplau...! Tinc informació valuosa. El nostre cap... **Nezznar**... és a prop. Ens ordenà vigilar el perímetre i preparar el pas fins la sala de la forja.

Els ulls del guerrer brillen a la penombra.

—La calavera. Què és?

—Una... una mena de guardià. Una criatura lligada a la forja antiga. No hem trobat la manera de travessar la barrera, està infestat de morts vivents... Ell tampoc ho ha aconseguit.

Hi ha un silenci dens. El drow mira al seu voltant buscant compassió. Només troba la fredor d’un grup cansat i resolut. En **Oreeo** s’hi acosta lentament, amb els ulls baixos i la daga a la mà.

—Ens podries trair —murmura. I amb un gest net i ràpid, li obre el coll.

![Oreeo drow](/assets/Oreeo_drow.png)

El cos s’esfondra com una marioneta sense fils. En **Wimuss** i en **Vesnot** l’arrosseguen entre runes i el cobreixen amb pedres i pols. Davant seu, una porta antiga i corcada espera ser oberta. El so dels pics a la sala del costat s’ha aturat.

Algú sap que són a prop.

---

**Botí**:

- 2 Anells de platí valorats en 75 monedes d'or cadascú.

**Encàrrecs**:

1. **Acompanyar en Gundren a la cova de l'Eco** \- En **Gundren** ens contracta per acompanyar-lo a trobar els seus germans a la _cova de l'Eco_.
2. **Eliminació de Vara de Vidre** \- Eliminar el líder de la Marca Vermella, Vara de Vidre, per ordre de Halia Thornton, a canvi d’una recompensa. El poden trobar a la mansió Tresendar. 120 monedes d’or (+ 1 moneda d’or per bandit mort, n'hem matat 13)
3. **Netejar d’enemics el castell de Cragmaw** \- Falta cobrar la recompensa 500 monedes d’or + 50 monedes d'or per tornar l'espasa del **Sildar**.

**Misteris**

- **Lord Albrek** és en *Vara de Cristall*. Però a quin mapa es referia l'emisor (*Aranya negra?*) d'aquella carta? Quan van rescatar en Sildar, els va explicar que **Clark** tenia ordres de l’*Aranya Negra* per atrapar en **Gundren** i que li havien pres el mapa de la _Cova de l’Eco_. Es refereixen a aquest mapa?
- On s'amaga en **Iarno Albrek**?
- Hi serà la llegendària maça _Lightbringer_ a la _Cova de l'Eco_?

## XP

```
Jordi:  200 xp
Bernat: 150 xp
Paco:   150 xp
Jaume:  0 xp
```
